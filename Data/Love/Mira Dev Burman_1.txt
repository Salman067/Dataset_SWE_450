বর্ণে গন্ধে ছন্দে গীতিতে
হৃদয়ে দিয়েছো দোলা।
রঙেতে রাঙিয়া রাঙাইলে মোরে,
একি তব হরি খেলা।
তুমি যে ফাগুন, রঙেরও আগুন
তুমি যে রসেরও ধারা।
তোমার মাধুরী তোমার মদিরা
করে মোরে দিশাহারা।

মুক্তা যেমন শুক্তিরও বুকে
তেমনি আমাতে তুমি
আমার পরাণে প্রেমের বিন্দু তুমি শুধু তুমি।

প্রেমের অনলে জ্বালি যে প্রদীপ
সে দীপেরও শিখা তুমি।
জোনাকি পাখায় ঝিকিমিকি নেচে
এ রীতি নাচালে তুমি।
আপনও হারায়ে উদাসী প্রানের
লহগো প্রেমাঞ্জলি।
তোমারে রচিয়া ভরেছি আমার
বাউল গানের ঝুলি।

মুক্তা যেমন শুক্তিরও বুকে
তেমনি আমাতে তুমি
আমার পরাণে প্রেমের বিন্দু তুমি শুধু তুমি।

চমকি দেখিনু আমার প্রেমের
জোয়ারও তোমারই মাঝে।
হৃদয় দোলায় দোলাও আমারে
তোমারও হিয়ারিই মাঝে।
তোমারও প্রানের পুলকও প্রবাহ
নিশীথে চাহে আমাতে।
যপ মোর নাম, গাহ মোর গান
আমারই একতারাতে।

মুক্তা যেমন শুক্তিরও বুকে
তেমনি আমাতে তুমি
আমার পরাণে প্রেমের বিন্দু তুমি শুধু তুমি।