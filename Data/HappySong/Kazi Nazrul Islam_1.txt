ও মন রমজানের ঐ রোজার শেষে এলো খুশির ঈদ
তুই আপনাকে আজ বিলিয়ে দে শোন আসমানি তাগিদ

তোর সোনা–দানা বালাখানা সব রাহে লিল্লাহ
দে যাকাত মুর্দা মুসলিমের আজ ভাঙাইতে নিঁদ

আজ পড়বি ঈদের নামাজ রে মন সেই সে ঈদগাহে
যে ময়দানে সব গাজী মুসলিম হয়েছে শহীদ

আজ ভুলে যা তোর দোস্ত-দুশমণ, হাত মেলাও হাতে
তোর প্রেম দিয়ে কর বিশ্ব নিখিল ইসলামে মুরিদ

যারা জীবন ভরে রাখছে রোজা, নিত্য উপবাসী
সেই গরীব ইয়াতিম মিসকীনে দে যা কিছু মুফীদ

ঢাল হৃদয়ের তোর তশ্‌তরিতে শির্‌নি তৌহিদের
তোর দাওয়াত কবুল করবে হজরত হয় মনে উম্মীদ

তোরে মারল' ছুঁড়ে জীবন জুড়ে ইট পাথর যারা
সেই পাথর দিয়ে তোলরে ​গড়ে প্রেমেরই মসজিদ
