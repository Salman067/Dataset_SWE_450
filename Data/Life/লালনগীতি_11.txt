আপনার আপনি ফানা হ’লে
সে ভেদ জানা যাবে,
কোন নামে ডাকিলে পরে
হৃদ-আকাশে উদয় হবে।

আরবীতে বলে আল্লাহ
ফারসীতে কয় খোদাতালা,
গড বলেছেন যীশুর চ্যালা
ভিন্ন দেশে ভিন্ন ভাবে।

আল্লাহ-হরি ভজন-পূজন
মানুষের সকলই সৃজন,
আচানক অচেনায় যখন
জ্ঞানেন্দ্রিয় না সম্ভবে।

মনের ভাব প্রকাশিতে
ভাষার সৃষ্টি এ জগতে,
অনামক অধরকে চিনতে
ভাষাবাক্য নাহি পাবে।

আপনার আপনি হ’লে ফানা
দেখা দেবেন সাঁই রাব্বানা,
সিরাজ সাঁই কয় লালন কানা
স্বরূপে রূপ দেখ সংক্ষেপে।