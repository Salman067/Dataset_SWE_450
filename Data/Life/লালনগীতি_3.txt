অনাদির আদি শ্রীকৃষ্ণনিধি
তাঁর কি আছে কভু গোষ্ঠখেলা,
ব্রহ্মরূপে সে অটলে বসে
লীলাকারী তাঁর অংশকলা।

পূর্ণচন্দ্র কৃষ্ণ রসিক সে জন
শক্তিতে উদয় শক্তিতে সৃজন,
মহাভাবে সর্বচিত্ত আকর্ষণ
বৃহদাগমে তাঁরে বিষ্ণু বলা।

সত্যাসত্য স্মরণ বেদ আগমে কয়
সচ্চিদানন্দ রূপে পূর্ণ ব্রহ্ম হয়,
জন্মমৃত্যু যার নাই ভবের পর
সে তো নয় স্বয়ং কভু নন্দলালা।

গুরুকৃপাবলে কোনো ভাগ্যবান
দেখেছে সেরূপ পেয়ে চক্ষুদান,
সেরূপ হেরিয়ে সদা যে অজ্ঞান
লালন বলে সে তো প্রেমের ভোলা।