আঁখি মঞ্জিয়া দেখ রূপ রে,
আঁখি মঞ্জিয়া দেখ রূপ
আরে দিলের চক্ষে চাইয়া দেখ বন্ধুয়ার স্বরূপ রে ॥
কাজল কুঠা ঘরের মাঝে, বসিয়াছে কালিয়া
দেখিয়া প্রেমের আগুন উঠিল জ্বলিয়া রে ॥
কিবা শোভা ধরে [ওরে] রূপে দেখতে চমৎকার
[আরে] বলা নাহি যায় বন্ধের রূপেরই বাহার রে ॥
ঝলমল ঝলমল করে [ওরে] রূপে বিজলীর আকার
মনুষ্যের কি শক্তি আছে, চক্ষু ধরিবার রে ॥
হাসন রাজায় রূপ দেখিলা হইয়া ফানা-ফিল্লা
হু হু হু হু ইয়াহু ইয়াহু, বল আল্লা আল্লারে ॥