আমি দেখিলাম এ সংসার ভোজবাজী প্রকার
দেখিতে দেখিতে অমনি কে বা কোথা যায়,
মিছে এ ঘরবাড়ি মিছে ধন-টাকাকড়ি
মিছে দৌড়াদৌড়ি করি কার মায়ায়।

কীর্তিকর্মার কীর্তি কে বুঝতে পারে
সে বা জীবকে কোথায় লয়ে যায় ধ’রে,
এ কথা আর শুধাব কারে
নিগুঢ়তত্ত্ব অর্থ কে বলবে আমায়।

যে করে এই লীলে তারে চিনলাম না
আমি-আমি বলি ভবে, আমি কোনজনা,
মরি এ কি আজব কারখানা
গুনে পড়ে কিছু ঠাহর নাহি পাই।

ভয় ঘোচে না আমার দিবারজনী
কার সাথে কোন দেশে যাবো না জানি,
সিরাজ সাঁই কয় বিষম কারগুণই
পাগল হয় রে লালন যথায় বুঝতে চায়।