আর আমারে মারিস নে মা,
বলি মা তোর চরণ ধ’রে
ননী চুরি আর করবো না।

ননীর জন্যে আজ আমারে
মারলি মাগো বেঁধে ধ’রে,
দয়া নাই মা তোর অন্তরে
স্বল্পেতে গেলো জানা।

পরে মারে পরের ছেলে
কেঁদে যেয়ে মাকে বলে,
সেই মা জননী নিঠুর হলে
এখন কে বোঝে শিশুর বেদনা।

ছেড়ে দে মা হাতের বাঁধন
যাই যেদিকে যায় দুই নয়ন,
পরের মাকে ডাকবো এখন
তোর গৃহে আর থাকবো না।

যে না বোঝে ছেলের বেদন
সেই ছেলের মা’র বৃথা জীবন,
বিনয় করে বলছে লালন
কাঁদছে সে ক’রে করুণা।