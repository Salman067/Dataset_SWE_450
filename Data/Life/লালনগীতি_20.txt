আমি আর কি বসবো
এমন সাধুর সাধবাজারে,
না জানি কোন সময়
কোন দশা ঘটে আমারে।

সাধুর বাজার কি আনন্দময়
অমাবস্যায় পূর্ণচন্দ্র-উদয়,
আছে ভক্তি-নয়ন যার, সে চাঁদ দৃষ্ট তার
ভববন্ধন জ্বালা যায় গো দূরে।

দেবের দুর্লভ পদ সে
সাধুনাম তাঁর শাস্ত্রে ভাসে,
মা গঙ্গাজননী পতিতপাবনী
সাধুর চরণ সেও বাঞ্ছা করে।

আমি দাসের দাস তাঁর দাসযোগ্য নই
কোন ভাগ্যে এলাম এই সাধসভায়,
ফকির লালন বলে মোর ভক্তিহীন অন্তর
এবার বুঝি প’লাম কদাচারে।