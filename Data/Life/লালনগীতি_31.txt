আল্লাহ্, কে বোঝে তোমার
অপার লীলে,
তুমি আপনি আল্লাহ্,
ডাকো আল্লাহ্ ব’লে।

নিরাকারে তুমি নূরী
ছিলে ডিম্ব অবতারী,
সাকারে সৃজন করলে ত্রিভুবন
সে আকারে চমৎকার ভাব দেখালে।

নিরাকার নিগুম ধ্বনি,
তাও তো সত্য সবাই জানি,
তুমি আগমের ফুল নিগমে রসুল
সে যে আদমের ধড়েতে’ জান হইলে।

আত্মতত্ত্ব জানে যারা
সাঁইর নিগূঢ় লীলা দেখছে তারা,
তুমি নীরে নিরঞ্জন অকৈতব যে জন
ফকির লালন খুঁজে বেড়ায় বনে-জঙ্গলে।